---
title: "🧠 ADHD og TECH"
description: "Hvordan jeg griber ADHD an, med redskaber fra tech verdenen."
date: 2021-07-24
updated: 2023-02-18
tags:
  - adhd
image: "./adhd-tech.webp"
---

Jeg er inden for det senste år blevet diagnostisere med ADHD. Og hvor folk der kender mig personligt, faktisk oftest ikke tænker at det matcher særlig godt til min ellers generelt ret afslappede person, så passer udfordringer som jeg har mødt både gentagende gange, men oftest løbende igennem hele livet, ret så godt. ADHD er nemlig meget mere end bare at være et _hyperaktiv “dampbarn”_.

Det sagt er jeg ingen ekspert på området, og jeg har jo kun haft de seneste 12 måneder til at gå mere målrettet til værks i min søgen på at forbedre mig selv. Så de tips jeg vil komme med, ift at have ADHD og arbejde i tech er en blanding af, hvad der indtil videre har virket positivt for mig, samt de helt almindelige produktivitetstips jeg har samlet op igennem livet, i en søgen på at lette de udfordringer som jeg ikke før nødvendigvis vidste kom fra ADHD.

De samme tips går nemlig igen og ofte rebrandet til folk med ADHD/ADD. Så jeg vil gætte på at så godt som alle kan gavne af disse råd og redskaber, jeg har bare noteret dem her, med folk der arbejder i tech in mente. Jeg prøver at linke til kilder på de postulater jeg kommer med, som ikke bare subjective idéer ud fra egen erfaring.

Her først noterer jeg nogle generelle produktivitetstips, hvorefter jeg skriver nogle der er mere konkret møntet på techy-folk.

> “I am like a toolbox,
> with all the tools I will ever need
> lain gently and neatly in the box,
> ready for me to use them.
>
> The toolbox is translucent
> so I can see them there.
> The key to the toolbox
> is locked inside of it.”

## 🛠️ Brug dine værktøjer

Via podcasten “[Hacking Your ADHD](https://www.hackingyouradhd.com/)” har jeg lært at opbygge mig selv en værktøjskasse, med forskellige redskaber til at hjælpe mig selv. Den kan man så altid gå tilbage til, når — det der altid bliver — ugens redskab er røget ud igen med tidevandet, og man føler udfordringerne hober sig op. Man kan gøre det så avanceret eller simpelt for sig selv, som man har tålmodighed til, men mit første tip vil så være, at gøre ting så simple for dig selv, som overhovedet muligt.

Arbejder du inden for tech, har du sikkert mødt projekthåndteringsudtryk som _backlog_ og _scrum_. Det er præcist med sådanne redskaber jeg har i min værktøjskasse, hvor mine user stories er mine værktøjer, og min hverdag er min sprint.

## 📝 Tag masser af noter

Uanset om det er en god idé du skal huske på, en pakkeliste før du skal ud og rejse eller en specifik opgave du skal mindes om at gøre når du kommer på arbejde, er noter og reminders altid min go-to!

> “Hjernen er skabt til at få idéer, ikke opbevare dem”

Hvor folk med ADHD ofte [kan være kreative og have masser af idéer](https://www.understood.org/articles/en/adhd-and-creativity-what-you-need-to-know) der ligger uden for neurotypiskes tankemønstre, så er hukommelsen ofte værre, fordi ja. Så snart tanken er tænkt, er vi videre i dagens tekst. 

Derfor har jeg gjort dét, at få mine skrevet mine tanker ned, så ekstraordinært nemt for mig som muligt. Jeg skal bare klikke på `Win+N` på min computer, så åbnes mit [notetagningsprogram](/notevim) med det samme, og har oprettet en note med dags dato, hvor den har sat markøren, klar til at skrive, lige under et time-stamp for, hvornår noten er oprettet. Simpelt!

Åbner jeg igen senere samme dag (fordi jeg er jo fyldt med gode idéer!), jamen så kommer der et nyt timestamp, med markøren under, klar til at skrive.

Dem har jeg så sat tid af, én gang om ugen til at gennemgå, og evt. putte i en personlig _backlog_ hvis de skal dét, sætte en reminder hvis det er krævet eller hvad ved jeg. Lyt evt. med her i [DR P1 podcasten Kortsluttet](https://www.dr.dk/radio/p1/kortsluttet/kortsluttet-68), hvor de taler med Interaction Design Professor ved Aarhus Universitet, Peter Dalsgaard, om at “_udvide hukommelsen ved hjælp fra apps og digitale workflows_”, det er super spændende på en perfekt nørdet måde.

## 📆 Fyld din kalender ud

### "hAr Du PrØvEt At BrUgE eN dAy pLaNnEr?! 🤡"
Ja, alle mennesker der nogensinde har levet og fået en ADHD diagnose, har med garanti også fået det velmenene "tip" om at bruge en kalender. Røvsygt, men det ér det mest åbenlyse til at hjælpe én med at [huske hvad man ellers ville have glemt](https://www.calendar.com/blog/the-debate-is-over-yes-you-need-a-calendar/), og jeg nævnte også tidligere ordet _reminder_.. Ofte lige hvad vores ADHD hjerner har brug for. Det kan godt ske, at vi er gode til at udskyde ting, fordi de kan forekomme mondæne og kedelige, men oftest oplever jeg at * *indsæt kedelig opgave* * er så langt væk fra mit “nu”, at det ikke engang er i mine tanker at vasketøjet f.eks lige burde have været ordnet, at dén der regning heller ikke lige er blevet betalt endnu, eller hvad ved jeg. Jeg tænker simpelthen ikke på de kedelige ting, og det er 100% ubevidst. Så...

Jeg har plastret mere eller mindre alle opgaver for min uge ind i min telefonkalender, med en reminder når det starter. Det er alt fra arbejdsopgaver, arbejdstidsrum, vasketøj, til indkøb, ture med hunden osv. Det kan klart være overvældende, og især i starten det skal jeg ærligt indrømme. Men dét at de er skrevet ned, giver et _pre-commitment_ - et signal om at det faktisk er en opgave vi både ved vi _skal_ i mål med, og højest sansynlig gerne _vil_ i mål med.

En anden ting jeg synes er vigtig at tage med ved brug af en digital kalender er, at hvis ikke jeg når eks. at lave en specifik opgave i det tidsrum jeg har sat af, så er kalenderblokken supernem at flytte et par timer, eller til jeg har tiden til det igen. Så sikrer jeg at jeg i hvert fald, at jeg får _endnu_ en reminder om det.

## 🏃 Dyrk motion

Hvis du føler du har for meget energi, og derved svært ved at sidde eller stå stille ved skrivebordet, kan det være du kan gavne af mere motion. Hvor WHO anbefaler at alle får mininum 150 aktive minutter (aktiv = pulsen over norm), er det relativt nemt at gøre det bedre. Jeg er på ingen måde nogen træningsjunkie eller synderligt aktiv person - jeg er mere kvalificeret til at give chips og burger anbefalinger end motionstips..! Men studier viser tydeligt at én eller anden form for daglig [kardio træning kan nedsætte symptomerne af ADHD](https://www.webmd.com/add-adhd/adult-adhd-and-exercise).

Hvis ikke du specifikt vil tabe dig samtidigt, kan eks. en tjep gåtur også sagtens tælle med i det større regnskab, men gavner selvsagt ikke lige så meget som en løbetur, cykeltur eller en 30 minutter ved ro-maskinen. 

Jeg løber jo som udgangspunkt *kun* når folk løber efter mig, så selv går jeg ca. 10km dagligt istedet. Da jeg alligevel skal ud med hunden tager det ikke engang lang tid ud af dagen. Og så cykler helst hvor jeg end nu skal hen. Så fx i denne uge har mit smart watch tracket 770+ aktive minutter (man-fre), så det er altså nemt at komme over de anbefalede 21.5 minutter om dagen, som 150 minutter ugentlig ender ud i.

## 🌈 Mindfullness

Det er en af dem jeg synes er rigtig svær. Selve disciplinen i at sidde (stille!) og være mindfull, strider jo basicly imod alt hvad koncentrationsbesvær står for, og kan derfor være en ekstra udfordring. Jeg har alligevel prøvet af mange omgange, men sjældent med stor succes. Alligevel føler jeg den skal nævnes her, da — hvis du kan få noget ud af det, så virker det til at være en god måde at træne dét at holde dit fokus.

Den bedste oplevelse jeg har haft er via guidet mediation i app’en Atom, der ud over at være 100% gratis, faktisk er rigtig god til at forklare dig om psykologien bag vaneopbygning, som fx vanen at meditere, imens du faktisk mediterer. Det er sådan noget der pleaser min hjerne rigtig meget. Hvis vi kan få flere checkmarks på én gang. ✅

> “Jeg har kun fat i min opmærksomhed med fingerspidserne, og kan kun med nød pege den i den rigtige retning” — [Mikkel Malmberg](https://mikkelmalmberg.com/issues/65)

En anden type jeg har haft held med, er når jeg er ude at gå, så ud over at “bare” kunne holde øje med mit åndedræt, ligesom når jeg sidder og mediterer, at jeg her også kan bruge eks. det musik jeg har i ørerne til at træne mit fokus. Når der kommer et nyt track på, vælger jeg et instrument/element jeg holder fokus på. “Okay, i det her track, lytter jeg kun efter hi-hatten”, fx.

Det er nok ikke *best practice*, hvis du spørger de professionelle, men det er de små skridt, der tæller for os.

## 🧘 Yoga

Lidt i forlængelse af det med at få motion, vil jeg slå et slag for yoga. Yoga kan i sig selv virke helt [meditativt](https://gaelle-dgsage.medium.com/yoga-as-meditation-6f52af45e64a), når man er kommet ind i det, og så sender det en masse ilt rundt i kroppen, når vi strækker ud og bruger vores muskler. Akkurat som når vi styrketræner eller løber en tur.

Og ud over at der er rigeligt evidens for yogas virken både på krop og sind, så synes jeg at det er ekstra vigtigt for os, der har et hovedsageligt stillesidende arbejde — eks alle os der arbejder med vores computer hele dagen. At vi lige får strukket ud efter at have siddet på de forfærdelige IKEA kontorstole vi bliver budt, eller fordi vi sidder foroverbøjet ved spisebordet/på caféen og arbejder hele dagen i takt med at _work from home_ er blevet mere udbredt.

Jeg har løbende igennem mit liv gået til kiropraktor, bare sådan når ryggen har føltes stiv og træt, men efter en(!) uge med yoga fik jeg åbenbaringen; _“Jeg behøves nok aldrig at skulle til kiropraktor igen”_ 🤷

## 🌊 Vand

Ja. Det er lidt et røvsygt tip i sig selv, men det er til gengæld kort; Husk nu at drikke vand. Der er generel konsensus om, at noget så simpelt som at holde sig selv godt hydreret, [hjælper hjernen til både at huske bedre, men også at fokusere bedre](https://www.frontiersin.org/articles/10.3389/fnhum.2013.00363/full#h4). Og ja, du gættede rigtigt; Det at huske at drikke vand (og spise), viser sig "sjovt nok" at være [en udfordring for folk med ADHD](https://danarayburn.com/adult-add-adhd-how-to-remember-to-drink-water/). 🙃

## 🔕 Ingen notifikationer

[Dopamin](https://netdoktor.dk/ordbog/dopamin.htm) spiller mange vigtige roller i vores krop, og er bl.a styret af vores belønningssystem. Når vi har gjort noget godt, får vi lige et sprøjt dopamin, der giver dig en følelse af eufori, i et eller andet omfang. Det udløses når vi vinder i sport, dyrker sex, får likes på instagram, ja, you name it.

Generelt er der en konsesus om at vi med ADHD fra naturens side af udvikler mindre at lige netop dopamin, eller at vi har en nedsat evne til at transportere den dopamin vi udvikler, rundt i vores hjerne.

Og er det tilfældet at vi fra naturens side bliver “frarøvet” følelsen af eufori ved de her små sejre, vil enhver ting der rent faktisk udløser dopamin være mere interessant end hvad end vi egentlig skal nå, eks. imens vi er på arbejde.

Derfor: **Ingen notifikationer**!

I hvert fald ikke så længe du arbejder. Det er klart, hele virksomheden er på Slack/Teams af en grund, men luk lige dit mailprogram, og sæt din status som værende *Not Available* på chatten, når du har brug for at koncentrere dig. Så slukker Slack automatisk for notifikationerne for dig så længe.

Det er tilbage til dét jeg nævnte i starten om, at gøre de ting der er svære for dig, nemmere for dig. Ingen notifikationer? En mindre ting der kan flytte dit fokus uønsket. 👌

Generelt set vil jeg anbefale at vælge alle unødige, ikke-vigtige notifikationer fra på din mobil — også når du har fri — da vi med ADHD er mere pronet til at lade os afhænge af den [dopamin eks. notifikationer kan udløse](https://www.newhopephotography.com/blog/2017/6/9/dopamine-social-media-and-the-addiction-of-likes). Om ikke andet, i hvert fald vælge notifikationen frem for hvad end det var meningen vi skulle lave. Ugh!

Min telefon er altid på komplet lydløs — der er ikke engang vibration på. Derimod lader jeg opkald, og ganske få apps som medicin huskere, kalendernotifikationer og reminders får lov at blive sendt videre til mit smartband. På dét er der ingen apps jeg kan _doom scroll'e_ i, og jeg få den information jeg skal bruge. 

## 💻 Reducer din skærmtid

Nogle af de dele af hjernen der regulerer vores søvn, er de samme som styrer vores fokus og opmærksomhed. Du har sikkert selv bemærket, hvor din opmærksomhed er, efter en dårlig nats søvn?

Et sted imellem [55% og 75%](https://www.naturalmentalhealth.com/blog/ADHD-Sleep-Problems-Melatonin-Circadian-Rhythm-Part-1) af udspurgte der har ADHD nævner i hvert fald, at de også har problemer ift deres søvn. Og der er flere grunde til det. En er, at nogle producerer mindre melatonin — et stof i hjernen der hjælper med at at styre vores døgnrytme, end normokognitive. En anden er, at selve udløsningen af melatoninen kan være forskudt ift normal.

Dvs. den udløses senere på døgnet og du som resultat heraf føler dig træt, kommer senere i seng, og tit og ofte derfor også senere op. Alternativt kommer i søvnunderskud. Det passer godt på at [folk med ADHD tit er såkaldte “b-mennesker”](https://apsard.org/are-you-a-night-owl-about-adhd-and-late-sleep/), eller natteravne om man vil.

Normalvis er lys en af de signaler hjernen bruger, når den vurderer om vi skal sove eller arbejde, eller i det hele taget være vågne. Det gælder selvsagt også det lys fra vores *iDevices*, androids, TV og hvad har vi. Er der lyst, kan vores hjerner tolke det som om, at dagen er i fuld gang, og vi selvfølgeligt ikke skal sove. Så derfor er det en god idé at være mindfull om, hvor meget skærmtid du har. Og selvom det er en del af dit job, og med god sansynlighed også hobby, prøv at holde det til et minimum.

Prøv evt. at sætte et tidspunkt, hvor du siger godnat til din telefon og computer.

## 🖤❤️ Dark mode + Red filter

Ligesom overnfor, er det igen vores melatonin udvikling vi passer på her. Ud over, at der ikke er nogen der har lyst til at sidde hele dagen og kode i en lys IDE, så hjælper dét at aktivere Dark Mode også på at minimere lyset der rammer vores øjne. Brug dark mode i de apps der understøtter, både på din mobil og computer.

**Trigger Warning — VSCode Light Mode**
![*trigger warning* light mode IDE](https://superdevresources.com/wp-content/uploads/2018/01/default-light-theme-1024x697.png)

Men hvor al slags lys påvirker vores hjerne og døgnrytme, så er det de blå lysbølger der er de værste syndere, ift at styre vores melatonin cyklus. Forskere fra Harvard Universitet konkluderede ved et studie at brugere der kiggede på en skærm med blåt lys udsatte deres melatonin cyklus med 3 timer, holdt op imod 1,5 time ved en tilsvarende test med grønt lys.

Så tilføj et night filter/red filter på din computer, hvis du skal sidde ved computeren længe eller sent om aftenen, da det hjælper med at nedsætte eksponering af blå lysstråler.

Et alternativ kan være eks. de ironisk navngivne _blue light glasses_ . Det er svært for den enkelte person at måle på hvad effekt det at bruge sådan nogle briller har eller om det gør overhovedet gør noget som helt, da der jo altid er hundredevis af faktorer der tæller med, men jeg har egentlig været fint ud tilfreds med købet af mine egne. Ingen affiliate aftaler eller noget her, men selv bruger jeg [Barner](https://barnerbrand.com/).
## 🚀 Et projekt af gangen 

Vi vil alle gerne være the next billionaire company going to the moon! Men lad os tage et skridt af gangen. [Multitasking er for det første en myte](https://www.psychologytoday.com/us/blog/creativity-without-borders/201405/the-myth-multitasking), og folk der har [ADHD er fra start værre stillet ift at mentalt organisere ting, som eks. arbejdsopgaver](https://pubmed.ncbi.nlm.nih.gov/21461781/), og især flere af dem på samme tid.

Selvom vi måske ønsker flydende arbejdsopgaver, fordi det pleaser vores konstante stræben efter et nyt fokuspunkt, så er vi altså meget mere effektive, hvis vi fokuserer på én ting af gangen. Hvilket leder os til det næste punkt ⬇️

## 🍅 Pomodoros

Inden for tech verdenen er pomodoro teknikken en ret populær produktivitetsteknik, og det er den af en grund. Fordi den virker. Hvis ikke du kender til den, kan du evt. læse teknikkens opfinder [Francesco Cirillo's bog “The Pomodoro Technique”](http://friend.ucsd.edu/reasonableexpectations/downloads/Cirillo%20--%20Pomodoro%20Technique.pdf) _(Læse? En bog? Ha! Som om!)_, men kogt helt groft ned, så er pomodoro teknikken som følgende:

- Vælg en opgave fra din to-do/backlog
- Sæt en timer på 30–45 minutter (se hvad der passer dig, dit workflow/dine arbejdsopgaver osv. bedst.)
- Fokuser kun på at løse din opgave (for du har jo lukket dit mailprogram, og sat dig som *Not Available*, _'ing_?)
- Når tiden er ovre, tager 5 minutter pause, helst gerne væk fra skærmen, og så starter du ellers fra toppen igen.
- Når du har taget 4 pomodoros, hold en længere pause, eks 15–30 minutter

Det virker måske for simpelt til at det kunne gøre nogen som helst forskel, men vi kender faktisk allerede i forvejen rutinen og effekten heraf fra de sprints vi laver, nå vi arbejder med scrum projekt håndtering, hvor vi før arbejdet begynder, sort på hvidt får gjort klart, præcist hvilke opgaver vi vil komme igennem de kommende 7–14 dage.

En af de vigitge faktorer for pomodoro er nemlig _pre-commitment_, hvor vi før vi går igang, siger højt (eller som minimum over for os selv) at vi vil lave disse opgaver i denne specifikke periode. Vi _comitter_ os, vi engagerer os selv.

[Se evt. her,](https://youtu.be/o7w5r5PfBKo?t=920) for en kort gennemgang af selve effekten af precommitment.

Generelt vil jeg anbefale alle at se hele videoen fra start til slut. Det er “*How to trick your brain into doing hard things*”, som er en kort gennemgang af bogen *Atomic Habits*, men linket er time-stamped specifikt til sektionen vedr. pre-commitment, og dens effekt.

Jeg har i øvrigt skrevet den pomodoro timer jeg selv bruger, som [et bash-script du kan finde her](https://github.com/mikkelrask/scripts/blob/master/pomodoro).

**Ekstra tip:** Er en almindelig pomodoro timer ikke lige dig, kan du eventuelt tjekke podcasten “[Flow State](https://open.spotify.com/show/4IssY4XjHXdpTNOzpaeyxh)” ud. Det er en podcsat af programmør Bobby Lyte, og formatet er en slags kurateret playliste af elektronisk “[koncentrationsmusik](https://www.vellivforeningen.dk/for-ansoegere/projekter/effekt-af-binaural-beats-og-mindfulness-ift-stress-og-arbejdshukommelse/)”, nøje tilrettelagt med 5 minutters [binaural beats](http://www.studiapsychologica.com/uploads/KRAUS_SP_2_vol.57_2015_pp.135-145.pdf), ca. hver halve time, og fungerer således også som en slags pomodoro/work timer.

## 🖥️ Tilpas dit arbejdsmiljø 

Det er et ret bredt emne, men det hele kommer tilbage til dét at gøre ting nemmere for dig selv. Skal du læse dokumentationen for Next.js igennem for 4. gang, men bliver ved med at ende på Youtube? Prøv at have en fidget spinner/fidget box eller whatever, så hænderne er væk fra din mus og tastatur imens du læser.

Bliver du stresset over at sidde ned konstant? Måske du skal have dig et hæve sænke bord og muligheden for at stå op engang imellem.

Føler du at du har for megen energi, til at kunne sidde eller stå stille? Måske du skal have dig et *walking desk*. 🤷

![Husk det ikke er dumt, hvis det virker.](https://miro.medium.com/v2/resize:fit:720/format:webp/1*NKJm6asHaLaKJByhlMd2xg.jpeg)
## 🦆 Brug din and 

Jeg ved ikke med dig, og hvordan du er kommet ind i dit fag, men da jeg gik på webintegrator forløbet på Next CPH, fik vi af vide, at vi skulle hjælpe hinanden, fordi _dét at forklare ting, over for en anden, hjælper på at selv forstå selvsamme ting meget bedre_. "[Learning By Teaching](https://www.researchgate.net/profile/Cg-Cortese/publication/200130187_Learning_through_Teaching/links/55925f1508ae47a34910e634/Learning-through-Teaching.pdf)".. Det sidder bedre fast i hukommelsen, der bliver måske stillet spørgsmål til indgange, som ikke var dækket i din oprindelige forklaring osv.

Det er en ret gengs teori, der ofte videreføres over i techverden i form af *[rubber duck debugging](https://en.wikipedia.org/wiki/Rubber_duck_debugging)*.

Det er derfor at man ofte ser gummiænder på skriveborde i de dér massive kontorlandskaber.

Forklarer projektet, mere eller mindre linje for linje, som var det til én der ikke anede noget om emnet til at starte ud med — eks en gummi and, for hvad ved den om kodning? Forklarer man anden, hvad en funktion skal, men funktionen har en fejl, vil man typisk fange den dér.
## ⌨️ Programmer dig ud af dine problemer 

Som du måske har lagt mærke til, så har jeg i løbet af dette indlæg skrevet om både mit notetagnings-script og min pomodoro app, som jeg selv har programmeret præcist til hvordan _mit_ work flow typisk er.

Men det kunne ligeså vel være at du selv lavede en interaktiv to-do liste (a la dem fra samtlige _Javascript Beginner Tutorials_ nogensinde!), og satte den som startside i din browser, og derved bliver mindet om hvad du skal, hver gang du åbner en ny fane.

Det er én måde at arbejde med dig selv på, og konstant udvide din førnævnte værktøjskasse, samtidigt med at du laver noget du godt kan lide.

Der er ikke noget fast facit, og du kan selv justere samtlige parametre navngive alle variabler og selv dreje på alle knob, så det afhjælper din præcise situation bedst. Alt hvad der kan gøre livet bare nemmere for dig selv, kan have en betydning, akkurat ligesom det jo heller ikke behøves at være begrænset til [programmering](https://automatetheboringstuff.com/). Det kan være home automation, der minder dig om at tage din medicin hver morgen, det kan være at 3D print en speciel tandbørsteholder der kan hænge på dit spejl, så du bliver mindet om at børste dine tænder på en mere _in your face_ måde, eller hvad ved jeg. **Do it!**
## 🥇 Sæt pris på alle dine succeser 
Har du nogensinde fået af vide, at du skulle tage dig mere sammen?
Måske er du blevet kaldt doven igennem hele dit liv?

    “Mikkel er så kvik, han kan altså godt — hvis han lige tager sig lidt mere sammen!”
    — Citat: Alle skolelærere Mikkel nogensinde har haft.


Du er så absolut ikke alene.

Mange af de ting folk med ADHD bøvler med, kan nemlig udefra set, godt ligne hvad man ellers ville definere som dovenskab, ugidelighed — som værende ligeglad, uengageret, sjusket eller upålidelig.

At få sådanne ting af vide, kan give en ekstrem skyldfølelse og generelt virkeligt sætte et stærkt indtryk i dit selvværd. For det at have koncentrationsbesvær ikke er ens betydende med, at man ikke gerne vil gøre ting godt, eller klare sig godt. At nå i mål til tiden, komme i gang til tiden — eller for den sags skyld overhovedet komme i gang. Det er bare nogle gange lidt sværere. Man kan endda være efterladt med tanken, “Hvorfor ER jeg egentlig så doven?”

Det er derfor vigtigt at du for det første ikke identificerer dig selv med hvad du har fået af vide eller blevet kaldt af andre, men at du derimod sætter pris på alle de små succeser, som du faktisk går og skaber. En efter en, hele tiden.

For hver lille ting du sætter dig for og kommer i mål med; **Fejr din fortjente success — du er skide sej!** 🥂

    “Today is better than yesterday, and tomorrow will be better than today”

## 👀 Konstant årvågenhed 

Hvis du læser sådan et indlæg som dette, er oddsne for at at du har læst mange andre ligende ret høj. Dvs du også udmærket ved, at langt fra alle tips, tricks og lifehacks virker, og sjældent ikke engang holder ved i længden.

Men lige nøjagtigt derfor, er det vigtigt at være vågen og opmærksom på _hvad_ der faktisk virker, hvad der _ikke_ virker, hvad der forsvinder ud af rutinen igen, og hvad der evt. bliver hængende.

Du vil således altid kunne gå tilbage til din værktøjskasse, og vælge “_Alright — i denne uge får rubber duck debugging et forsøg mere_”, eller hvad ved jeg.
## 🕗 Rutiner

Sjovt hvordan dét man har svært ved, altid er de vigtigste faktorere. Men det er vist bare som det er. Og det er næsten et gennemgående tema i dette indlæg, at vi skal gøre tingene så lette for os selv, som overhovedet muligt. Kommer man ind i en rytme, hvor rutinen bliver til en vane, kører tingene mere per automatik, frem for det er noget vi først aktivt skal tage en beslutning om at gøre.

**Min morgenrutine ser eks således ud:**
- 07:00 Vågn, drik et glas vand og skyl ansigtet med koldt vand.
- 07:05 Dyrk yoga i 20 minutter.
- 07:30 15 minutters meditation efterfulgt af 5 minutters åndedrætsøvelser.
- 07:50 Lav kaffe
- 08:00 Gå tur med Homie i 60 minutter (med kaffen)
- 09:00 Bad

Det sikrer at jeg når godt op ad stigen ift mine daglige gøremål helt fra morgenstunden. Hunden skal selvsagt ud et par gange mere, men det at jeg vågner kl. 7 *hver dag*, dyrker motion/yoga og mediterer *hver dag*, gør at der er bare en lidt større sansynlighed for at jeg også er, om ikke andet bare lidt, mere træt om aftenen, og mere rolig og mindfull i løbet af dagen.

At jeg har gjort denne rutine i 8 mdr. nu har klart gjort at tingene kører lidt mere på autopilot end før, og det gør bl.a. at min hjerne er mindre cluttered, simpelthen fordi der er mindre at tænke på.
## ✒️ Det med småt\*

Jeg laver her overnfor nogle generaliseringer om dét at være diagnosticeret med ADHD, og de udfordringer man møder, og hvordan man _kan_ gribe nogle af dem an.

Det selvsagt ikke alle de her tips ville hjælpe for, ligesom at "have reminders for alt" og "ingen notifikationer" også er tips der lidt modsiger hinanden. Jeg har  Det for den sags skyld ikke sikekrt at nogen af tingene passer på dig. Ja, hvad ved jeg! Jamen den ærlige snak siger; ikke meget. Det er som sagt bare mit besyv på, hvad jeg tror på kan hjælpe at lette visse ting, ligesom jeg tror på at de kan hjælpe folk, der ikke er diagnostiseret med ADHD.
